---
layout: blog
type: clanok
path: '/ahoj/'
title: 'Pracujete počas sviatkov a ste zamestnanec?'
start: 05.04.2019
thumbnail: /assets/1.jpg
---
V našej firme spracovávame momentálne mzdy pre vyše 750 zamestnancov a pri takomto počte sa už stretávame s rôznymi situáciami, ktoré môžu počas výkonu ich práce nastať. Keďže sa blížia sviatky, je to aktuálna téma. 



Odpracovaný sviatok môže na výplatnej páske vyzerať rôzne, v závislosti už od samotného prípadu. Preto som sa rozhodla aspoň v skratke tieto jednotlivé možné prípady rozobrať v tomto článku.



Aké mzdové zvýhodnenie patrí zamestnancovi za prácu vo sviatok?



Môžu nastať 2 prípady danej situácie, kde rozlišujeme, či zamestnancovi patrí:



Mzda za prácu nadčas,

Nadčasový príplatok,

Príplatok za prácu vo sviatok.

Rozlišuje sa situácia, či zamestnanec odpracoval sviatok v „obvyklý pracovný deň“ (čiže deň, kedy by tento zamestnanec obvykle pracoval), alebo či zamestnanec odpracoval sviatok v „deň nepretržitého odpočinku“ (čiže deň, v ktorý by zamestnanec inak nepracoval).



Prípad 1:



Zamestnanec odpracoval sviatok, pričom sviatok pripadne na „pracovný deň“ (resp. na obvyklý pracovný deň) a tento zamestnanec je odmeňovaný mesačnou mzdou.



V takomto prípade nemá nárok na mzdu za prácu nadčas ani na nadčasový príplatok. Má však nárok na príplatok za prácu vo sviatok.



Prípad 2:



Zamestnanec odpracuje sviatok, ktorý pripadne na deň nepretržitého odpočinku, t.j. deň, kedy by zamestnanec inak nepracoval.



Takýto zamestnanec má nárok na mzdu za prácu nadčas, ďalej mu patrí nadčasový príplatok a zároveň príplatok za prácu vo sviatok.



Čerpanie náhradného voľna za prácu vo sviatok



V prípade, že si zamestnanec čerpá náhradné voľno za odpracovaný sviatok, ktorý padne na obvyklý pracovný deň, tak mu nepatrí príplatok za prácu vo sviatok. Za každú odpracovanú hodinu vo sviatok mu samozrejme patrí hodina náhradného voľna.



U zamestnanca odmeňovaného mesačnou mzdou sa čas čerpania náhradného voľna považuje za odpracovaný čas a patrí mu za to pomerná časť jeho mesačnej mzdy, nepatrí mu náhrada mzdy.



V prípade, že zamestnanec čerpá náhradné voľno za odpracovaný sviatok,  ktorý padne buď na sobotu, alebo nedeľu, vtedy mu patrí aj príplatok za odpracovanú sobotu a za odpracovanú nedeľu.



Na čerpanie náhradného voľna za odpracovaný sviatok sa zamestnanec so zamestnávateľom môžu dohodnúť, inak platí, že zamestnávateľ poskytne zamestnancovi náhradné voľno počas troch kalendárnych mesiacov nasledujúcich po mesiaci, kedy bol sviatok odpracovaný.



Nevykonávanie práce kvôli sviatku



Ak zamestnanec odmeňovaný hodinovou mzdou nepracuje preto, že na jeho obvyklý pracovný deň pripadol sviatok, patrí mu náhrada mzdy vo výške jeho priemerného zárobku.



Avšak zamestnanec odmeňovaný mesačnou mzdou, ktorý nepracoval, lebo sviatok pripadol na jeho obvyklý pracovný deň, má nárok na mzdu, ale nie na náhradu mzdy.



Mzdové zvýhodnenie za prácu vo sviatok, ani náhradné voľno nepatrí vedúcim zamestnancom v prípade, že je v pracovnej zmluve dohodnutá výška mzdy s prihliadnutím na prácu vo sviatok.
